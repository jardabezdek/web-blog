---
layout: page
title: Island
tagline: červenec 2023
description: Description of our trip to Iceland.
---


![Picture](images/traveling_2023_Island_image.jpg)

&nbsp;

Když jsme se minulý rok vrátili z [Dolomit](traveling_2022_Dolomites.html), tamější hory mě
okouzlily natolik, že jsme doma zavedli nové pravidlo: každý rok absolvujeme minimálně jednu cestu
do přírody (kvůli mě) a minimálně jednu cestu do města (kvůli Kláře). A protože
[Island](https://cs.wikipedia.org/wiki/Island) v našich představách představoval ideální destinaci
z kategorie "příroda", rozhodli jsme se prozkoumat, co všechno by cesta obnášela.

O [Islandu](https://cs.wikipedia.org/wiki/Island) jsem už dříve slyšel spoustu pozitiv.
Zvláště pak od kamarádů skautů, kteří se na malý ostrov v severním Atlantiku pravidelně vydávají
na dlouhé treky, při kterých obdivují obrovskou rozmanitost tamních přírodních krás. A i když mě
představa spatřit na vlastní oči všechny ty vodopády, gejzíry, hory a kdoví co ještě, lákala,
bylo tu i něco, co mi nahánělo strach. Historky o bláznivém počasí, které se mění každých
10 minut, silném větru, který ulamuje dveře od aut, nebo o polární noci, která na půl roku
zahalí celý ostrov do černočerné tmy, mě spíše děsily, než aby mi říkaly: "Kupuj letenku a leť!"

Když jsem ale začal studovat, o čem že to ten [Island](https://cs.wikipedia.org/wiki/Island) vlastně
je, zjistil jsem, že mnoho mých obav pramení z mylné představy o tom, že člověk jede
na [Island](https://cs.wikipedia.org/wiki/Island) proto, aby šel na trek. To ale není pravda.
Dokonce bych řekl, že více lidí jezdí na [Island](https://cs.wikipedia.org/wiki/Island) "nalehko".
A jak se později ukázalo, příroda je na ostrově sice drsná, ale pokud se na ni člověk dobře
připraví a při návštěvě používá selský rozum, není se čeho bát.

Čeho jsem se bál nejvíce, bylo počasí, které nás na našich předchozích cestách už několikrát zastihlo nepřipravené. Rozhodl jsem se proto, že si na [Island](https://cs.wikipedia.org/wiki/Island) zabalím
pohorky a před cestou si koupím nepromokavé kalhoty, které v kombinaci s kvalitní větrovkou vytvoří
perfektní ochranu proti nepříznivému počasí. Pár dní před odletem ale Klára objevila v brněnském
obchodu [Fjällraven](https://www.fjallraven.com/) nádherná nepromokavá poncha, která nakonec
zvítězila nad neforemnými a v budoucnu těžko využitelnými kalhotami. Na
[Island](https://cs.wikipedia.org/wiki/Island) jsem tím pádem odjížděl s velkým respektem,
ale i s vírou, že jsme dobře připraveni!

&nbsp;

#### DEN 0

Na co jsem ale nebyl připraven, byla změna v letovém řádu. Jen pár hodin před tím, než jsme chtěli
vyrazit směr pražské letiště, odkud odlétalo naše letadlo, jsem obdržel SMS zprávu od letecké
společnosti [PLAY](https://www.flyplay.com/en?origin=PRG), že náš let je zrušen. Když jsem otevřel
webovou aplikaci s detailem letu, zjistil jsem, že let nebyl zrušen, ale přesunut na další den.

Protože jsme byli už sbalení, rozhodli jsme se jet do [Prahy](https://cs.wikipedia.org/wiki/Praha),
zajít si na dobrou večeři, přespat v hotelu a ráno se v klidu přesunout na letiště.

Myslím, že nic zajímavého se při cestě nestalo, proto alespoň nasdílím jednu historku, která
poslouží jako voda na mlýn některých konspiračních teorií. Několik dní před odletem jsme se začali
dívat na [seriál Atypical](https://www.csfd.cz/film/528719-atypicky/prehled/). Seriál zobrazuje
středoškolského studenta Sama, který trpí autismem. V průběhu první série jsem na sobě začal
pozorovat podobné příznaky autismu, které se projevovaly i u hlavního hrdiny. Na základě toho jsem
si udělal online test, který odhalil, že moje obavy byly na místě. Když jsem o tom řekl Kláře,
i ona si udělala test. Po jeho dokončení zjistila, že je na tom ještě hůře než já. A teď ta
konspirace - v našem oblíbeném pražském hotelu jsme cca 3 hodiny po dokončení testu dostali pokoj
pro postižené. Je tím pádem jasné, že [Google](https://www.google.com/)
a [Netflix](https://www.netflix.com/cz-en/) nás odposlouchávají a prodávají informace jiným
subjektům!

A nyní zase zpět k [Islandu](https://cs.wikipedia.org/wiki/Island).

&nbsp;

#### DEN 1

Na [mezinárodní letiště v Keflavíku](https://www.cestujlevne.com/letiste/keflavik) jsme dorazili
po naprosto nekonečném (čti čtyřhodinovém) letu ve 3 hodiny odpoledne místního času. Čas
na [Islandu](https://cs.wikipedia.org/wiki/Island) se řídí časem UTC, tzn. že v zimě, resp. v létě
je na ostrově o 1 hodinu, resp. o 2 hodiny méně než v Česku.

Hned po příletu jsme zašli do pobočky [společnosti Payless](https://www.paylesscar.com/en/home)
a s pomocí upovídaného Poláka Charlieho, který seděl za přepážkou, jsme si půjčili prdítko
značky Hyundai, [model i10](https://en.wikipedia.org/wiki/Hyundai_i10). Neměl jsem z toho úplně
nejlepší pocit, protože vždycky, když vidím vůz značky
[Hyundai](https://en.wikipedia.org/wiki/Hyundai_Motor_Company), vzpomenu si na slova svého bývalého
kolegy Jirky Polcara: "Kdo si koupí [Hyundaie](https://en.wikipedia.org/wiki/Hyundai_Motor_Company),
nadosmrti kunda je!" Na druhou stranu ale musím uznat, že i když autíčko nemělo úplně nejvýkonnější
motor a v některých islandských kopcích se hodně zadýchávalo, v průběhu naší dovolené nás zavezlo
úplně všude, byl na něj spoleh a hlavně - jak ukazuje další fotka - všechno se do něj vlezlo!

&nbsp;

![Hyundai i10](images/traveling_2023_Island_day_1_auto.jpg)

*Plně naložený vůz Hyundai i10.*

&nbsp;

Než jsme si půjčili auto, trošku nám vyhládlo, zašli jsme si proto na brzkou večeři do stylového
[Library bistra v Keflavíku](https://librarybistro.is/) a poté vyrazili na tři hodiny dlouhý přejezd
do města [Vík](https://cs.wikipedia.org/wiki/V%C3%ADk_%C3%AD_M%C3%BDrdal) na jižní straně ostrova.
Cestou nás čekaly dvě zastávky u dvou vodopádů.

První z nich se jmenuje [Seljalandsfoss](https://www.cestujlevne.com/pruvodce/island/seljalandsfoss)
a je specifický tím, že padá z poměrně dlouhého převisu, takže jej lze po vyšlapané cestičce celý
obejít! Díky své unikátnosti a velmi snadné dostupnosti z hlavní silnice č. 1 se jedná o jedno
z nejvíce turistických míst na [Islandu](https://cs.wikipedia.org/wiki/Island). My jsme k vodopádu
ale přijeli až kolem 9. hodiny večer, takže jsme se na 60 m vysokou masu vody mohli podívat v klidu,
bez zástupu dalších turistů!

Jen 30 km dál na východ se nachází druhý slavný
vodopád - [Skógafoss](https://www.cestujlevne.com/pruvodce/island/skogafoss). Oproti tomu
předchozímu je [Skógafoss](https://www.cestujlevne.com/pruvodce/island/skogafoss) mnohem širší
a nelze se schovat ve skále za ním. Je ale možné vyšplhat po 400 železných schodech na útes
a podívat se, odkud 25 m široká řeka Skóga teče. U paty vodopádu zároveň začíná dálkový trek
přes průsmyk Fimmvörduháls, který vede do známé oblasti
[Thórsmörk](https://www.cestujlevne.com/pruvodce/island/thorsmork).

&nbsp;

![Skógafoss](images/traveling_2023_Island_day_1_Skogafoss.jpg)

*Majestátní vodopád [Skógafoss](https://www.cestujlevne.com/pruvodce/island/skogafoss).*

&nbsp;

Když jsme vylezli na útes, pršelo, bylo chladno, blížila se 10. hodina večer a na mě začala padat
únava. V tu chvíli jsem si uvědomil, jak skvělý nápad to byl pořídit si naše poncha! Bylo chladno?
Ano. Pršelo? Ano. Nám ale bylo teplo, byli jsme v suchu a navíc - hned první den jsme viděli dva
krásné vodopády! Když jsme proto po dalších 30 minutách přijeli do městečka Vík, měl jsem skvělou
náladu a byl jsem moc vděčný za to, co jsme hned první den zažili.

&nbsp;

![Skógafoss](images/traveling_2023_Island_day_1_poncho.jpg)

*Já a můj nový nejoblíbenější kus oblečení!.*

&nbsp;

#### DEN 2

Protože jsme přespávali v malé útulné chatce, kterou jsem zarezervoval
přes [Airbnb](https://www.airbnb.com/), neměli jsme v ceně pobytu snídani. Rozhodli jsme se proto
využít služeb nedaleké hipster [kavárny](https://www.skoolbeans.com/), která vznikla přestavbou
žlutého školního autobusu. V autobusu bylo možno si sednout, vypít horký nápoj a sníst muffin,
nebo bagel.

Po snídani začal náš program, ten den věnovaný nejznámějším atrakcím v okolí
[Víku](https://cs.wikipedia.org/wiki/V%C3%ADk_%C3%AD_M%C3%BDrdal), na pláži
[Reynisfjara](https://www.cestujlevne.com/pruvodce/island/reynisfjara). Ta se pravidelně dostává
do mnoha turistických žebříčků jakožto jedna z nejkrásnějších pláží světa. A není se co divit.
Černý sopečný písek v kombinaci s 60 m vysokými čedičovými sloupy vystupujícími z moře a neobvyklými
útesy vytváří kulisu jako žádnou jinou!

Pláž má ale i svoji odvrácenou tvář. Na internetu se vyskytuje mnoho článků o tom, že na pláži se
vyskytují tzv. plíživé vlny. Jedná se jev, kdy se stočí vítr z moře směrem k pláži, takže
přicházející vlna je rázem značně větší než vlna předchozí. Pokud se v tu chvíli vyskytuje člověk
blízko břehu, vlna vezme člověku půdu pod nohama. Poté stačí zavrávorat a spadnout do moře, odkud
je poté velice obtížné se dostat. Příklad stejné události ve Francii zachycuje
[toto video](https://www.youtube.com/watch?v=cSgSMZsMh4A) (osobně jej nedoporučuji slabším povahám).
Pláž si takto v minulosti vzala několik lidských životů a pár let byla dokonce úplně uzavřena.
Před jejím znovuotevřením byla ke vstupu na pláž umístěna varovná tabule, na které je jasně vidět,
kam v daný den člověk může chodit a kam ne. Já osobně jsem se o těchto informacích dozvěděl až
po návštěvě a naprosto upřímně - i když jsem varovnou tabuli viděl, moc velkou pozornost jsem jí
nevěnoval. V den návštěvy jsem byl spíš rád za to, že mám poncho, které mě chrání před deštěm,
a zároveň nemám děti, které by si chtěly hrát v písku. A že jich tam bylo!

&nbsp;

![Reynisfjara](images/traveling_2023_Island_day_2_Reynisfjara.jpg)

*V době pořízení fotografie bylo kolem 10 °C, pršelo a foukal vítr. Jak je vidět na fotce, pojem
"dovolená u moře" dostává na [Islandu](https://cs.wikipedia.org/wiki/Island) úplně nový rozměr.*

&nbsp;

Jen 30 km na západ od [Víku](https://cs.wikipedia.org/wiki/V%C3%ADk_%C3%AD_M%C3%BDrdal) se nachází
[Sólheimajökull](https://guidetoiceland.is/travel-iceland/drive/solheimajokull), nejdelší jazyk
ledovce [Mýrdalsjökull](https://en.wikipedia.org/wiki/M%C3%BDrdalsj%C3%B6kull).
[Sólheimajökull](https://guidetoiceland.is/travel-iceland/drive/solheimajokull) měří 8 km a
[Google](https://www.google.com/) jej označuje jako "malebný ledovec". Kousek od hlavní silnice č. 1
jsme nechali auto na parkovišti a po vyšlapané cestě jsme se prošli až ke konci ledovcového splazu.
Mnoho lidí na místě využívalo služby cestovních agentur, které nabízejí túry po ledovci. My jsme ale
nastoupili zpět do auta a vydali se na fish and chips
do [Mia's country van](https://www.instagram.com/miascountryvan/?hl=en) poblíž vodopádu
[Skógafoss](https://www.cestujlevne.com/pruvodce/island/skogafoss),
u kterého jsme byli předchozí den večer. Když na nás přišla řada a my dostali jídlo, před food truckem
byly všechny suché lavičky obsazené a my si tak museli vybrat jednu z těch, které po dešti ještě
nikdo neosušil. Nechtěli jsme plýtvat papírovými kapesníky, kterých jsme měli nedostatek, proto jsme
se rozhodli vzít si poncha a sednout si na lavičku v nich. Když jsem si ale sedal, neuvědomil jsem si,
že poncho má na bocích větrací otvory. Oběd ani následnou kávu v podniku
[Freya Café](https://www.instagram.com/freyacafeiceland/) jsem si tím pádem moc neužil - studil mě zadek.

&nbsp;

![Sólheimajökull](images/traveling_2023_Island_day_2_Solheimajokull.jpg)

*Malebný ledovec Sólheimajökull.*

&nbsp;

Po kávě jsme vyrazili na 7 km dlouhý trek
k [vraku letadla](https://www.cestujlevne.com/pruvodce/island/vrak-letadla-dc-3), kde poměrně dost
foukalo, takže mi kalhoty hezky uschly. Kromě toho ale nehodnotím trek nijak zvlášť pozitivně.
Fotky letadla nevypadají zle, ale jinak je to celkem nuda. Nejdříve se jde 3.5 km dlouhou cestou
uprostřed měsíční krajiny k [vraku letadla](https://www.cestujlevne.com/pruvodce/island/vrak-letadla-dc-3)
a potom tou stejnou trasou zase zpět. V rádiu cca 10 - 20 km není nic k vidění, pouze šedá placka
tvořená štěrkem a černým lávovým prachem. Pokud bych jel na [Island](https://cs.wikipedia.org/wiki/Island)
znovu, tento trek bych na 100 % vynechal.

&nbsp;

![Vrak letadla](images/traveling_2023_Island_day_2_letadlo.jpg)

*[Vrak amerického armádního letadla Dakota DC-3](https://www.cestujlevne.com/pruvodce/island/vrak-letadla-dc-3),
které leží v osiřelé krajině širokého lávového pole od havárie v roce 1973.*

&nbsp;

Po né moc záživné procházce nás čekala poslední zastávka dne - [mys Dyrhólaey](https://www.cestujlevne.com/pruvodce/island/dyrholaey),
který je zároveň nejjižnějším bodem pevninského [Islandu](https://cs.wikipedia.org/wiki/Island).
Turisticky atraktivní je mys zvláště z toho důvodu, že je tvořen vysokými útesy, z nichž je pěkný
pohled na skalní bránu vystupující do moře. Ta slouží jako útočiště mnoha mořských ptáků, takže
při bližším pohledu není zase tolik lákává jako na fotkách. Kromě skalní brány je ale z útesů vidět
i pláž Reynisfjara, která na jedné straně útesů končí. Na druhé straně se potom návštěvníkům nabízí
pohled na tzv. "Endless black beach" (v překladu "nekonečná černá pláž"), která v kontrastu se zelenými
kopci za ní vytváří opravdu nádhernou scenérii.

&nbsp;

![Endless black beach](images/traveling_2023_Island_day_2_endless_black_beach.jpg)

*Jméno "Endless black beach" hovoří za vše.*

&nbsp;

Po náročném dni jsme si zašli na večeři do podniku
[Black Crust Pizza](https://www.facebook.com/BlackCrustPizzeria/)
ve [Víku](https://cs.wikipedia.org/wiki/V%C3%ADk_%C3%AD_M%C3%BDrdal), kde - jak už název
napovídá - jsme si dali pizzu s černým okrajem. Protože bylo moc pěkné počasí, po večeři jsme se
ještě prošli k místnímu [ikonickému kostelíku](https://en.wikipedia.org/wiki/Vik_Church)
s červenou střechou a vyšplhali jsme i k nedalekému hřbitovu, odkud se nám naskytl nádherný výhled
nejen na celé městečko, ale i na okolní zelené kopce.

&nbsp;

![Vik](images/traveling_2023_Island_day_2_Vik.jpg)

*Pohled na [kostelík v městečku Vík](https://en.wikipedia.org/wiki/Vik_Church). V pozadí čedičové
sloupy na pláži [Reynisfjara](https://www.cestujlevne.com/pruvodce/island/reynisfjara).*

&nbsp;

#### DEN 3

Ráno jsme zašli na bagel do [školního autobusu](https://www.skoolbeans.com/) a po dvou nocích
strávených ve [Víku](https://cs.wikipedia.org/wiki/V%C3%ADk_%C3%AD_M%C3%BDrdal) se vydali
na východ. Po necelé hodině cesty jsme dorazili
ke [kaňonu Fjádrárgljúfur](https://www.cestujlevne.com/pruvodce/island/fjadrargljufur). Podél kaňonu
vede turistická stezka, po které je možné dojít k železné vyhlídkové plošině. Z ní se nabízí výhled
na pár menších vodopádů. Přestože jsem se na kaňon uprostřed sytě zelené krajiny hodně těšil, musím
říct, že moje pocity byly v průběhu návštěvy dost smíšené. Kolem turistické stezky je vidět, že mnozí
turisté ignorují značení a při honbě za co nejlepší fotkou vyšlapávají kolem cesty další
chodníčky, které narušují původní ráz krajiny. Kolem jednoho místa na vyhlídkové plošině je dokonce
umístěn i ostnatý drát, který má zabránit lidem přelézt zábradlí a šlapat po zelené trávě. Když ale
odhlédnu od skutečnosti, že kaňon navštěvují pouze turisté a někteří z nich neprojevují respekt
k danému místu, jedná se o skvělou zastávku na cestě po východním
[Islandu](https://cs.wikipedia.org/wiki/Island)!

&nbsp;

![Fjádrárgljúfur](images/traveling_2023_Island_day_3_Fjadra.jpg)

*Pohled do [kaňonu Fjádrárgljúfur](https://www.cestujlevne.com/pruvodce/island/fjadrargljufur).*

&nbsp;

Po krátké zastávce na oběd v městečku
[Kirkjubæjarklaustur](https://en.wikipedia.org/wiki/Kirkjub%C3%A6jarklaustur) jsme pokračovali dál
po hlavní silnici č. 1. Na jižní části ostrova vedla cesta podél vysokých skal porostlých zelenou
trávou, na druhé straně cesty - směrem k pobřeží - se rovná krajina často měnila. Jeli jsme kolem
lávových polí, travnatých plání, na kterých se pásly ovečky a koně, nebo podél nekonečných lánů
[vlčích bobů](https://cs.wikipedia.org/wiki/Lupina).
Ty na [Islandu](https://cs.wikipedia.org/wiki/Island) rostou skoro všude a mně osobně připomínají
[levandule](https://cs.wikipedia.org/wiki/Levandule). Dál na východ se ale ráz krajiny ustálil.
Začal se totiž řídit zdejším pánem [Vatnajökullem](https://cs.wikipedia.org/wiki/Vatnaj%C3%B6kull).
Podle [některých zdrojů](https://www.icelandontheweb.com/articles-on-iceland/nature/glaciers/vatnajokull#:~:text=Iceland's%20Vatnaj%C3%B6kull%20glacier%20is%20Europe's,thick%20at%20its%20thickest%20point.)
se jedná o největší ledovec v Evropě. Ledovec, který je zapsán
na [seznamu UNESCO](https://en.wikipedia.org/wiki/List_of_World_Heritage_Sites_in_Iceland), zaujímá
asi 10 % rozlohy celého [Islandu](https://cs.wikipedia.org/wiki/Island) a z hlavní cesty nejde
přehlédnout. Masy ledu a sněhu se plazí mezi vysokými horami do údolí a vytváří ledovcová jezera.

K jednomu takovému jsme se v rámci naší další zastávky šli podívat i my. Jednalo se o jezero
u ledovcového splazu [Skaftafell](https://www.cestujlevne.com/pruvodce/island/skaftafell).
Jezero bylo ale hrozně velké, takže nebylo možné se dostat blízko ledovce. Ve výsledku se mi tím
pádem zdálo, že jsme neviděli o moc víc, než předchozí den u ledovcového splazu
[Sólheimajökull](https://www.cestujlevne.com/pruvodce/island/solheimajokull).

Po ne moc záživné procházce jsme se vydali na druhou stranu od turistického centra do hor.
Po asi 2 km jsme dorazili do nenápadného údolí, kde na nás už čekal vodopád
[Svartifoss](https://en.wikipedia.org/wiki/Svartifoss). Ten patří k tomu nejlepšímu,
co [Island](https://cs.wikipedia.org/wiki/Island) nabízí. V porovnání s ostatními vodopády
na ostrově se jedná spíše jeden z těch menších. Svoji slávu si ale získal tím, že 20 m dlouhý proud
vody padá ze stěny, která je tvořena geometricky přesnými čedičovými hranoly. Právě ty mnohým
připomínají píšťaly kostelních varhan.

&nbsp;

![Vodopád Svartifoss](images/traveling_2023_Island_day_3_Svartifoss.jpg)

*Vodopád [Svartifoss](https://en.wikipedia.org/wiki/Svartifoss), kterému se díky čedičové stěně
přezdívá "černý vodopád".*

&nbsp;

Po třech mini túrách jsem se už těšil na večeři a do postele. Ten den nás ale čekala ještě jedna
zastávka u ledovcového splazu
[Svínafellsjökull](https://guidetoiceland.is/travel-iceland/drive/svinafellsjokull). Zastávku nám
doporučil Nasty, který ji dokonce označil za svůj highlight na jižním pobřeží. Po zkušenosti
s předchozími ledovcovými splazy jsem upřímně neměl moc velká očekávání, ale nejednalo se o velkou
zajížďku a navíc, když už jsme byli poblíž, říkal jsem si, že by byla škoda se tam nezastavit.
A dobře jsme udělali!

Z hlavní silnice č. 1 vedla ke splazu kamenitá cesta, na které jsem se celou dobu bál, že píchneme
kolo. Po asi 2 km jsme dorazili na prázdné parkoviště, kde jsme nechali auto a vydali se
po vyznačené cestě k ledovci. Jak jsem zmínil výše, neměli jsme moc velká očekávání. Já si na cestu
k ledovci navíc nevzal poncho a začínalo se smrákat, takže když jsme přišli na první horizont
a ledovec nikde, měl jsem chuť se otočit a jít zpět k autu. Za druhým horizontem na nás ale
vykoukla obrovská masa ledu, která se nezdála být vůbec daleko. Přidali jsme proto do kroku, cestu
jsme si zkrátili přes nevyšlapané lávové pole a po chvilce se nám naskytl pohled jako žádný jiný.
Stáli jsme u hnědého ledovcového jezera, ve kterém plavaly obrovské kry. Malé jezero obklopoval
z jedné strany ledovec, z druhé strany potom vysoká hora kónického tvaru. Navíc jsme na místě byli
skoro sami. Úžasný zážitek a určitě nejlepší ledovcový splaz
na [Islandu](https://cs.wikipedia.org/wiki/Island). Díky, Nasty!

&nbsp;

![Ledovcový splaz Svínafellsjökull](images/traveling_2023_Island_day_3_Svinafellsjokull.jpg)

*Ledovcový splaz [Svínafellsjökull](https://guidetoiceland.is/travel-iceland/drive/svinafellsjokull).*

&nbsp;

#### DEN 4

Čtvrtý den naší dovolené měl být podle mých představ volnější. Když jsme se tedy v 10:30 dostali
na hotelové parkoviště, kde už stálo jen naše auto, a to i přesto, že předchozí den jsme měli
problém zaparkovat, nijak zvlášť mě to neznervózňovalo.

První zastávku jsme si udělali u ledovcové laguny
[Jökulsárlón](https://www.cestujlevne.com/pruvodce/island/jokulsarlon), která je tvořena tajícím
ledovcem [Breiðamerkurjökull](https://en.wikipedia.org/wiki/Brei%C3%B0amerkurj%C3%B6kull).
Ten ještě před 40 lety sahal až k moři, jenže postupným táním se stáhl dál do vnitrozemí a vytvořil
lagunu, ze které proudí voda do moře. Z ledovce se postupně odlamují kry různé velikosti, které plují
na hladině laguny a vytváří hodně fotogenické prostředí. Myslím, že na tomto místě nám skvěle
vyšlo počasí, takže se mi zde podařilo vytvořit pěknou úvodní fotku pro tento článek.

Kry, které plují z laguny do moře, jsou často vyplavovány na pláž, která se nachází na druhé
straně hlavní silnice. Díky těmto vyplaveným krám dostala pláž příhodné jméno - diamantová. Já osobně
jsem na pláži čekal o dost víc "diamantů", ale to bylo asi způsobeno skutečností, že všechny známé
fotky této pláže jsou pořízeny v zimě.

&nbsp;

![Diamond beach](images/traveling_2023_Island_day_4_Diamond_beach.jpg)

*[Diamantová pláž](https://www.cestujlevne.com/pruvodce/island/jokulsarlon), která by podle mě mohla
být více diamantová.*

&nbsp;

Po krátké procházce jsme si zašli na jídlo do hladových oken u laguny. Já si koupil slanou palačinku
se šunkou a sýrem, kterou mi k mému překvapení prodal
[Čech jménem Laďa](https://www.instagram.com/buttinthenature/?hl=en). Než nachystal palačinku
zákazníkovi přede mnou, stihl mi říct, že na [Islandu](https://cs.wikipedia.org/wiki/Island) žije
už 10 let, vlastní food truck s palačinkami a bydlí v městečku
[Höfn](https://cs.wikipedia.org/wiki/H%C3%B6fn)... kam jsme ten den měli namířeno i my!

Když jsme dorazili do [Höfnu](https://cs.wikipedia.org/wiki/H%C3%B6fn), což v překladu znamená
přístav, byl čas na kávu. Auto jsme proto nechali na parkovišti "v centru" a zamířili do naší
[vytipované kavárny](https://pakkhus.is/). Hned u parkoviště ale stál coffee truck. Nevím, zda se
tento pojem používá, ale byla to prostě dodávka, kde se místo jídla prodávala káva - proto ne
"food truck", ale "coffee truck". Kapišto? Říkali jsme si, že tento coffee truck vypadá skvěle
a že ho vyzkoušíme. Když jsme ale přišli blíž, paní baristka nám oznámila, že v celém městečku
vypadl proud a že jediné, co nám může nabídnout, je limonáda. My jsme proto slušně odmítli a
zamířili do původní [kavárny](https://pakkhus.is/). Tam nás už od dveří vítali zdejší zaměstnanci
s tím, že v celém [Höfnu](https://cs.wikipedia.org/wiki/H%C3%B6fn) vypadl proud - překvápko - a že
nám nejenže neudělají kávu, ale ani si nic nemůžeme objednat, protože nefunguje jejich objednávkový
systém. My se proto zeptali, zda můžeme v kavárně alespoň počkat, než proud znovu naběhne a objednat
si poté. S tím neměl nikdo problém, a tak jsme si sedli a čekali. Po chvilce začaly číšnice všem
zákazníkům roznášet chléb s máslem na účet podniku. Toto milé gesto ještě doprovázely slovy, že se
omlouvají za nepříjemnosti, i když za ony za nic nemohly. Tomu říkám proklientský přístup!
Po asi 15 minutách naběhl proud, což byl okamžik, který celá kavárna oslavila hlasitým potleskem.
V tu chvíli jsem se cítil součástí [Höfnu](https://cs.wikipedia.org/wiki/H%C3%B6fn). :-)

Po kávě jsme si nechali věci v našem guesthousu a vyrazili na nedalekou
[pláž Stokksness](https://www.cestujlevne.com/pruvodce/island/vestrahorn). Pláž je
významná hned z několika důvodů.

1. Stejně jako všude na [Islandu](https://cs.wikipedia.org/wiki/Island), i v tomto případě se jedná
o pláž s černým písek. Nicméně! Zdejší duny jsou porostlé řídkou vysokou trávou, což už moc typické není.
2. Za pláží se nachází [minipohoří Vestrahorn](https://www.cestujlevne.com/pruvodce/island/vestrahorn).
3. Na úpatí hor (nobo bych měl psát minihor?) nechali filmaři vybudovat repliku vikingské
vesničky. Kulisy ale nikdy neodvezly, takže tam jsou dodnes.

Když dáme tohle všechno dohromady, máme tady zase jedno z nejvíce fotografovaných míst
na [Islandu](https://cs.wikipedia.org/wiki/Island). A podle mě naprosto právem!

&nbsp;

![Minipohoří Vestrahorn](images/traveling_2023_Island_day_4_Vestrahorn.jpg)

*Kombinace černého písku, zelené trávy a jasně ohraničeného
[minipohoří Vestrahorn](https://www.cestujlevne.com/pruvodce/island/vestrahorn) vytváří scénu jako
z jiné planety.*

&nbsp;

Když jsme přijeli na pláž, nejdřív jsme zamířili na útesy, odkud jsme pozorovali tuleně. Abych byl
přesný - myslím, že jsme neviděli TY tuleně, ale spíš TOHO tuleně. A nebýt Kláry, nevidím ŽÁDNÉHO
tuleně. Zvíře vždycky na chvíli vystrčilo hlavičku nad hladinu rozbouřeného moře, řeklo nám "Ahoj!"
a zase se ponořilo. I když jsme ale byli daleko a takto jsme ho zahlédli jen párkrát, měli jsme
velkou radost z toho, že jsme viděli tohoto ploutvonožce ve volné přírodě.

Po seznámí s panem tuleněm jsme si prošli pláž, kde Klára nasbírala několik modrých mušliček a poté
jsme zamířili do vikingské vesničky. Ta mě osobně dost zklamala. Na kulisách je vidět, že
za posledních více než 10 let se na nich vyřádila na [Islandu](https://cs.wikipedia.org/wiki/Island)
nemilosrdná matka příroda. V mých očích tím pádem vesnička danou oblast spíše hyzdí, než aby ji
posouvala na další úroveň.

Po procházce jsme nasedli do auta a jeli zpět do [Höfnu](https://cs.wikipedia.org/wiki/H%C3%B6fn)
na večeři, konkrétně do malebné
[restaurace Otto Matur & Drykkur](https://www.instagram.com/ottoveitingahus/?hl=en),
kterou některé recenze na [Googlu](https://www.google.com/) označují jako nejlepší restauraci
na celém [Islandu](https://cs.wikipedia.org/wiki/Island). To jsem v tu chvíli ale nebral moc vážně.
Když jsme dorazili na místo, nebyl volný stůl. Paní číšnice nám proto donesla židličky a usadila nás
u baru, kde jsme asi 20 minut čekali, než se náš stůl uvolní. Z minimalistického menu o pěti
jídlech jsem si vybral dušené jehněčí maso s kořenovou zeleninou a pečenými brambory. Klára si
objednala stejné jídlo, jen s tím rozdílem, že namísto jehněčího masa ochutnala maso hovězí.
A jak to dopadlo? Ač jsem recenzím na [Googlu](https://www.google.com/) věnoval minimální pozornost
a moc jsem jim nevěřil, nakonec jsem jim musel dát za pravdu. Jednalo se totiž o jedno z nejlepších
jídel v mém životě! Měkoučké maso přelité skvěle dochucenou omáčkou vytvořilo už tak bohatý
gastronomický koncert, který jsme zakončili nevšedním rebarborovým koláčem se zakysanou smetanou.
Naprostý strop! 10/10!

*Mic drop.*

&nbsp;

#### DEN 5

Protože městečko [Höfn](https://cs.wikipedia.org/wiki/H%C3%B6fn) bylo nejvýchodnějším bodem naší
cesty a všechny zajímavosti z okolí jsme vyčerpali předchozí den, byl čas na 550 km dlouhý přejezd
do [Reykjavíku](https://cs.wikipedia.org/wiki/Reykjav%C3%ADk). Ten nám měl kvůli nejvyšší
povolená rychlosti 90 km/h zabrat skoro 7 hodin. Nebyl proto čas na žádné dlouhé vyspávání. Ráno jsme
si přivstali, zašli na rychlou snídani a v 9 hodin jsme už seděli v autě.

Po 1 zastávce na benzínové pumpě, 1 zastávce na oběd a celkem 5 hodinách strávených za volantem
jsme konečně dorazili k jednomu z vrcholů celé naší dovolené, a to dlouho očekávanému gejzíru! Píši
"dlouho očekávanému", protože kolem toho byla u nás doma dlouhá diskuze. Já na gejzír jet nechtěl.
Jednalo se o poměrně velkou zajížďku a pokud jsem si měl vybrat mezi možností A) strávit za volantem
7 hodin a vidět gejzír, nebo B) strávit za volantem 5,5 hodiny a zastávku udělat jinde, volil bych
možnost B). Klára mi ale jasně řekla, že je jí prakticky jedno, jaký budeme mít
na [Islandu](https://cs.wikipedia.org/wiki/Island) program, ale musíme vidět gejzír.
Proto jsme "udělali kompromis" a jeli jsme se podívat na gejzír.

V jasně ohraničeném přírodním areálu [Haukadalur](https://en.wikipedia.org/wiki/Haukadalur), kam se
neplatil vstup, bylo gejzírů více. Přestože aktivní byl pouze jeden, prakticky všude se kouřilo
ze země a ve vzduchu byla cítit síra. U některých jezírek by ani člověk neřekl, že se v nich vaří
voda. Všudypřítomné varovné cedule ale přesvědčovaly o opaku. Dvěmi největšími atrakcemi v relativně
malém areálu jsou bezpochyby dva největší gejzíry v dané oblasti. Prvním z nich je praotec
[Geysir](https://cs.wikipedia.org/wiki/Geysir). Přestože jeho činnost je přímo závislá na sopečné
aktivitě a tudíž velmi nepravidelná, jedná se o gejzír, který dal všem ostatním gejzírům jméno.
Asi 20 m od [Geysiru](https://cs.wikipedia.org/wiki/Geysir) se nachází turisticky o něco zajímavější
gejzír [Strokkur](https://cs.wikipedia.org/wiki/Strokkur). Ten patří
k nejaktivnějším gejzírům na ostrově. Sloupec vody vysoký 15 - 30 m se objevuje zhruba
každých 10 minut. My jsme ho zastihli 3x a byl to skutečně zážitek!

&nbsp;

![Haukadalur](images/traveling_2023_Island_day_5_Haukaladur.jpg)

*Geotermálním údolí [Haukadalur](https://en.wikipedia.org/wiki/Haukadalur). Vlevo vzadu
[Geysir](https://cs.wikipedia.org/wiki/Geysir). Vpravo vzadu čekají návštěvníci na to,
co předvede [Strokkur](https://cs.wikipedia.org/wiki/Strokkur).*

&nbsp;

Z údolí [Haukadalur](https://en.wikipedia.org/wiki/Haukadalur) jsme se přesunuli jen o 10 km dál
k vodopádu [Gullfoss](https://cs.wikipedia.org/wiki/Zlat%C3%BD_vodop%C3%A1d). Ten patří k jedněm
z nejmohutnějším vodopádů na ostrově. Členité údolí rozděluje širokou řeku na dvě kaskády, které
mají celkovou výšku 32 m. Přišlo mi, že ze spodní kaskády se valí taková masa vody, že ani nebylo
vidět na dno kaňonu. Přestože nám skvěle vyšlo počasí, takže jsme u vodopádu viděli i duhu, mě
osobně zase tolik nenadchl. Vodopády z prvního dne se mi rozhodně líbily mnohem víc.

&nbsp;

![Gullfoss](images/traveling_2023_Island_day_5_Gullfoss.jpg)

*Vodopád [Gullfoss](https://cs.wikipedia.org/wiki/Zlat%C3%BD_vodop%C3%A1d), týž zvaný Zlatý vodopád.*

&nbsp;

Po procházce k [vodopádu](https://cs.wikipedia.org/wiki/Zlat%C3%BD_vodop%C3%A1d) už byl zase večer,
takže jsme se stavili na rychlou večeři a potom pokračovali
do [Reykjavíku](https://cs.wikipedia.org/wiki/Reykjav%C3%ADk). Hlavní město
[Islandu](https://cs.wikipedia.org/wiki/Island) mi hned ze startu trošku připomělo Brno. Když jsme
totiž přijeli k [hotelu](https://www.booking.com/hotel/is/reykjavik-styles.en-gb.html), celé hotelové
parkoviště bylo obsazené a paní na recepci nám sdělila, že musíme přes noc zaparkovat na placeném
městském stání. Když jsem ale od hotelu odbočil do vedlejší ulice a zjistil jsem, že polovina
parkovacích míst v dané zóně je stále volná, uvědomil jsem si, že nikde to nemůže být tak špatné
jako v Brně.

&nbsp;

#### DEN 6

Předposlední den naší dovolené měl naprosto jasný plán: ráno přeparkovat auto na hotelové parkoviště,
dopoledne si projít nejznámější památky [Reykjavíku](https://cs.wikipedia.org/wiki/Reykjav%C3%ADk)
a odpoledne hurá na moře pozorovat velryby! Když jsme ale vyšli
z [hotelu](https://www.booking.com/hotel/is/reykjavik-styles.en-gb.html), bylo chladno, hrozně moc
foukalo a Klára už v tu chvíli říkala, že nám výpravu za velrybami určitě zruší. Já jsem tipoval,
že se na moře sice vypravíme, ale na lodi zemřeme. A jak to tak většinou bývá, pravda byla někde
mezi.

Při dopolední procházce po hlavním městě [Islandu](https://cs.wikipedia.org/wiki/Island) jsem docela
trpěl. Měl jsem na sobě tričko, košili, bundu a čepici a pořád mi byla zima. Nepřívětivé podmínky
jsme ale nějak zvládli a postupně se podívali k následujícím památkám.

1. [Vila Höfdi](https://en.wikipedia.org/wiki/H%C3%B6f%C3%B0i). Dřevěná vilka postavená v roce 1909,
která původně sloužila jako sídlo francouzského konzula, ale do povědomí širší veřejnosti vstoupila
až o 77 let později. V roce 1986 se totiž ve vilce sešel tehdejší americký prezident
[Ronald Reagan](https://cs.wikipedia.org/wiki/Ronald_Reagan) se svým sovětským protějškem
[Michailem Gorbačovem](https://cs.wikipedia.org/wiki/Michail_Gorba%C4%8Dov) a společně se domluvili
na tom, že nebudou rozmisťovat rakety středního doletu na území Evropy. Tento akt byl později
označován jako počátek konce studené války.
2. [Sun voyager](https://en.wikipedia.org/wiki/The_Sun_Voyager). Ocelová socha připomínající loď
a zároveň jeden ze symbolů [Reykjavíku](https://cs.wikipedia.org/wiki/Reykjav%C3%ADk).
3. [Kostel Hallgrímskirkja](https://cs.wikipedia.org/wiki/Hallgr%C3%ADmskirkja). Luteránský kostel
představuje největší dominantu města. Díky své poloze na vrcholu kopce je dobře viditelný skoro
z celého širšího centra [Reykjavíku](https://cs.wikipedia.org/wiki/Reykjav%C3%ADk). Kostel je známý
především svojí unikátní architekturou, která mě osobně připomíná histogram symetrického
pravděpodobnostního rozdělení.

&nbsp;

![Vila Höfdi](images/traveling_2023_Island_day_6_Hofdi.jpg)

*[Vila Höfdi](https://en.wikipedia.org/wiki/H%C3%B6f%C3%B0i).*

&nbsp;

Bylo asi 11:30, když mi cestou po hlavní nákupní ulici
[Skólavördustígur](https://guidetoiceland.is/travel-iceland/drive/skolavordustigur) směrem
do přístavu zazvonil telefon. Volala paní z cestovní agentury, že nám kvůli špatnému počasí zrušili
naši cestu za velrybami. Místo zrušené cesty ve 14 hodin nám ale nabídla cestu ve 13 hodin. Moc
jsem nechápal, jak nám může nabízet jinou cestu jen o hodinu dřív, když před chvílí řekla, že podmínky
na moři nejsou vyhovující. Paní mi vysvětlila, že počasí neovlivní, ale ve 13 hodin vyráží
z přístavu větší loď, která podmínky na moři zvládne. To mi stačilo, abych s cestou souhlasil.

Když jsme po rychlém obědě dorazili do kanceláře cestovní agentury, kde bylo nutné vyzvednout
palubní vstupenky, nad přepážkami jsem si všiml světelné tabule se seznamem všech výprav na moře,
které se ten den organizovaly. U naší plavby v kolonce "podmínky na moři" svítila hodnota
"very rough" (v překladu "hodně drsné") a v závorce byla uvedena výška vln mezi 1,5 - 2 m.
Pokud by byla výška vln vyšší než 2 m, plavba by byla zrušena. Musím se přiznat, že v tu chvíli jsem
malinko znervózněl, ale na druhou stranu jsem věřil tomu, že náš ledoborec Andrea plavbu zvládne.

Krátce po tom, co jsme vypluli z přístavu, k nám promluvila kapitánka lodi. Ta nás upozornila,
že mořská nemoc je na plavbách velice častá. Přitom nám doporučila, abychom si vzali tablety proti
mořské nemoci, nebo přinejmenším cucali nějaké bonbony, které její projevy potlačují. Také
zdůraznila, že pokud nám bude špatně, máme jít ven a rozhodně nemáme zvracet do moře, ale máme
použít pytlíky k tomu určené. Kapitánka nám taky doporučila, abychom trávili co nejvíce času venku
na čerstvém vzduchu, odkud jsou velryby nejlépe viditelné a kde bývá lidem nejméně špatně. Po těch
slovech se nám samozřejmě udělalo nevolno, proto jsme si navlékli zateplené overaly, které byly
na lodi k dispozici, a vyrazili jsme se palubu.

Zateplené overaly měli oblečené všichni. A nebylo divu. Na palubě foukal tak studený vítr, že mě
v tu chvíli hodně mrzelo, že jsem si dopoledne nekoupil pletené rukavice z ovčí vlny, po kterých
jsem pokukoval. Když jsme ale vyjeli ze zálivu na širý oceán, zkřehlé prsty přestaly být mojí
jedinou obavou. Vítr totiž nebyl jen studený, ale i silný, takže jsem po chvíli pochopil, co
znamenají "very rough" podmínky na moři. Jak naše loď brázdila 1,5 - 2 m vysoké vlny, kymácela se
nejen zepředu dozadu, ale i ze strany na stranu, což způsobilo, že ostatní členové posádky,
ač nadopovaní tabletami proti mořské nemoci, začali odpadat jako hrušky. V zadní části lodi bylo
vidět lidi sedící v poloze Supermana, v podpalubí zase každý druhý "odpočíval" s pytlíkem u pusy.
Holt moře nesvědčí každému!

&nbsp;

![Oceán](images/traveling_2023_Island_day_6_ocean.jpg)

*Vyhlížení velryb.*

&nbsp;

Nám sice špatně nebylo, ale já osobně jsem se bál vysokých vln. Občas se loď naklonila tak moc, že
jsem si říkal, že se tam někde převrátíme a umrzneme v oceánu. Když jsem na tu horskou dráhu ale
přestal myslet a věnoval se tomu, co se dělo na moři, cestu jsem si nesmírně užíval. Všude kolem
nás totiž létali nejrůznější mořští ptáci, včetně roztomilých papuchalků, o kterých jsme mluvili
snad celou dovolenou a hrozně moc jsme je chtěli vidět. To ale nebylo všechno. Po asi hodině cesty
jsme přijeli na místo, kde jsme spatřili prvního [keporkaka](https://cs.wikipedia.org/wiki/Keporkak).
Nejdřív vystříkla voda nad hladinu a potom se ukázal i zbytek těla. Po chvilce se stejný jev zopakoval,
ale to už nám zvíře zamávalo i zadní ploutví. Velryba se potom vynořila ještě párkrát, pokaždé ale
z dost velké dálky a jen na malý okamžik. V tu chvíli jsem si říkal, že to nejlepší je za námi.
To jsem se ale mýlil. Pokračovali jsme totiž dál, než jsme narazili na místo, kde se nacházela
další velryba. Nejdříve jedna, nakonec tři, které se postupně střídali ve vykukování na hladinu
a následném ponoření s cílem obstarat si něco k snědku. Byla to nádherná podívaná, které se prý
nepoštěstí všem a já za ni byl neskutečně vděčný! Cesta zpět byla ale nekonečná. Už jsme se taky
necítili zrovna nejlépe, takže když jsme po 3,5 hodinách přijeli zpět do přístavu, byli jsme rádi,
že máme zase pevnou půdu pod nohama.

Protože jsme to po plavbě už oba potřebovali, zastavili jsme se kávu do nádherné kavárny
[Reykjavík](https://cs.wikipedia.org/wiki/Reykjav%C3%ADk)
Roasters, poté jsme si prošli okolní uličky a náročný den jsme zakončili v islandské restauraci
Íslenski barinn. Tam jsme se při čekání na volný stůl seznámili se dvěma americkými piloty.
Po rychlé večeři v podobě hot dogu jsme se prošli do hotelu a šli brzo spát.

&nbsp;

#### DEN 7

Před odpoledním letem do Prahy nás čekalo volné ráno
v [nejsevernějším hlavním města světa](https://cs.wikipedia.org/wiki/Reykjav%C3%ADk).
Původně jsme měli v plánu navštívit slavnou
[Modrou laguna](https://www.cestujlevne.com/pruvodce/island/modra-laguna), která se nachází
na ideálním místě mezi [Reykjavíkem](https://cs.wikipedia.org/wiki/Reykjav%C3%ADk)
a [Keflavíkem](https://cs.wikipedia.org/wiki/Keflav%C3%ADk). Když jsem ale ráno začal studovat,
jak to v [Modré laguně](https://www.cestujlevne.com/pruvodce/island/modra-laguna) chodí, zjistil
jsem, že si musíme rezervovat vstup na konkrétní hodinu a k naší smůle byly všechny sloty už plně
obsazené.

Protože oproti předchozímu dni byl krásné počasí s příjemnou teplotou okolo 15 °C, nakonec
jsme se rozhodli se ještě jednou projít po malebných uličkách v centru
[Reykjavíku](https://cs.wikipedia.org/wiki/Reykjav%C3%ADk) a navštívit pekárnu
[Braud & Co](https://www.braudogco.is/en-gb), kde jsme si koupili dopolední svačinu.

Kolem poledne jsme se přesunuli
na [letiště](https://cs.wikipedia.org/wiki/Leti%C5%A1t%C4%9B_Keflav%C3%ADk) a frčeli domů!

&nbsp;

#### DOJMY Z ISLANDU

- [Island](https://cs.wikipedia.org/wiki/Island) předčil všechna má očekávání. Myslím, že jsme tam
nebyli naposledy. 🇮🇸
- [Vík](https://cs.wikipedia.org/wiki/V%C3%ADk_%C3%AD_M%C3%BDrdal) mě naprosto ohromil. Malé
přístavní městečko obklopené zelenými kopci je prostě WOW. Cestou domů z dovolené jsem se dokonce
díval, zda se ve [Víku](https://cs.wikipedia.org/wiki/V%C3%ADk_%C3%AD_M%C3%BDrdal) neprodává nějaká
nemovitost. Bohužel, v nabídce nic nebylo. 🏠
- Unikátní přírodní scenérie jsou často jako z jiného světa. Nejvíce ze všech se mi líbily první dva
vodopády a [minipohoří Vestrahorn](https://www.cestujlevne.com/pruvodce/island/vestrahorn). ⛰️
- Sledování zvířat ve volné přírodě, zvláště pak velryb, byl nezapomenutelný zážitek! 🐳
- Hlavní silnice č. 1 připomínala hodně dobrou a v některých místech hodně širokou českou okresku.
I proto mě občas štvala nejvyšší povolená rychlost 90 km/h. Myslím, že na některých místech by šlo
jet rychleji. 🚙
- Bohužel se jedná o hodně turistickou destinaci. A protože na [Island](https://cs.wikipedia.org/wiki/Island)
jezdí mnoho Američanů, na každém místě je slyšet americká angličtina. 🇺🇸
- Skoro ve všech službách jsme potkávali pracující cizince - Poláky, Španěly, Řeky, Italy,
nebo jednoho Čecha, čímž zdravím [Laďu Skálu](https://www.instagram.com/buttinthenature/?hl=en)
do [Höfnu](https://cs.wikipedia.org/wiki/H%C3%B6fn)! Od dovolené v zahraničí očekávám, že místní
kulturu budu poznávat i skrze lidi. Tady jsme ale místních lidí potkali minimum. 📉

&nbsp;

#### FOTKY

Fotky z [Islandu](https://cs.wikipedia.org/wiki/Island)
najdete [zde](https://photos.app.goo.gl/zACbx1LnA2d2SxLH9).

---

[blog](../index.html)

- [seznam článků](content.html)
