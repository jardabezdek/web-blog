---
title: "🏴󠁧󠁢󠁥󠁮󠁧󠁿 Liverpool & Manchester"
description: "Cesta do Liverpoolu a Manchesteru"
pubDate: "2023-01-01"
hide: false
tags:
  - manchester
  - liverpool
  - anglie
  - fotbal
  - evropa
---

![Marcus Rashford on the ball](images/2023_Manchester_image.jpg)

&nbsp;

Jak si možná pozorní čtenáři mého blogýsku pamatují, minulý rok jsme vyrazili
s fanoušky kvalitního fotbalu na [dva zápasy do Madridu](traveling_2022_Madrid.html).
Odtamtud jsme se vraceli s megalomanskými sny, které bychom si ještě rádi splnili.
A protože nejvýše na našem pomyslném seznamu priorit figurovala
[Premier League](https://cs.wikipedia.org/wiki/Premier_League), která byla navíc
v porovnání s ostatními položkami na seznamu relativně lehce dostupná, je logické,
že naše další výprava směřovala právě do [Anglie](https://cs.wikipedia.org/wiki/Anglie).

Musím ještě doplnit, že naše skupina fanoušků kvalitního fotbalu se od minulého
roku rozrostla o 100 % (ze tří na šest členů) a každý měl malinko jiné preference.
I tak se ale nakonec pět z nás shodlo, že bychom mohli vyrazit na dva zápasy 24.
kola [Premier League](https://cs.wikipedia.org/wiki/Premier_League)
do severozápadní [Anglie](https://cs.wikipedia.org/wiki/Anglie), konrétně
do [Liverpoolu](https://cs.wikipedia.org/wiki/Liverpool)
a [Manchesteru](https://cs.wikipedia.org/wiki/Manchester). Abych byl naprosto
upřímný, i když jsem fanoušek londýnské
[Chelsea](https://cs.wikipedia.org/wiki/Chelsea_FC), osobně jsem chtěl vidět
buď [Manchester United](https://cs.wikipedia.org/wiki/Manchester_United_FC),
[Liverpool](https://cs.wikipedia.org/wiki/Liverpool_F.C.),
[Newcastle](https://cs.wikipedia.org/wiki/Newcastle_United_FC), nebo klidně
i všechny tři kluby zároveň. I proto jsem vzal iniciativu plánování zájezdu
do svých rukou a navrhl jsem program, při kterém bychom jeden den viděli zápas
o záchranu mezi [Everton](https://cs.wikipedia.org/wiki/Everton_FC)em
a [Leedsem](https://cs.wikipedia.org/wiki/Leeds_United_FC) a poté druhý
den zápas [Manchesteru United](https://cs.wikipedia.org/wiki/Manchester_United_FC)
proti [Leicesteru](https://cs.wikipedia.org/wiki/Leicester_City_FC).
K mému překvapení tento návrh odsouhlasilo pět z šesti našich členů, a tak se jelo!

&nbsp;

#### DEN 0

Co se ale nestalo? Den odjezdu připadl na pátek a mně se nikam nechtělo. Celý
týden jsem totiž řešil svoji přednášku na čtvrteční [meet-up](https://www.facebook.com/events/691944535806015)
v [Bratislavě](https://cs.wikipedia.org/wiki/Bratislava) a když jsem se z něj
v noci vrátil, poslední, co se mi chtělo, bylo trmácet se ještě do
[Anglie](https://cs.wikipedia.org/wiki/Anglie). V jednu chvíli dokonce hrozilo,
že bych ještě přímo z [Manchesteru](https://cs.wikipedia.org/wiki/Manchester) letěl
na konferenci do [Namibie](https://cs.wikipedia.org/wiki/Namibie), a i když jsem
byl z představy návštěvy Afriky nadšený, nakonec jsem byl rád, že tato možnost
padla a po výletu do [Manchesteru](https://cs.wikipedia.org/wiki/Manchester)
mě místo dvacetihodinového letu čekal zasloužený odpočinek.

Velké nadšení ale nepřišlo ani ve chvíli, kdy nám pár hodin před odjezdem jeden
ze členů naší výpravy napsal, že se vrátil od lékaře s angínou, antibiotiky a
silným doporučením, aby nikam nejezdil. Nedalo se ale nic dělat. I když mě to
mrzelo, sbalili jsme příruční zavazadla a na výlet vyrazili ve čtyřech. Jestliže
jsem byl ale před odjezdem mrzutý, vše se změnilo, když jsem kolem páté hodiny
odpoledne dorazil do vstupní haly vlakového nádraží v Brně a uviděl známé tváře.
Začaly padat první vtípky, já se uvolnil a do vlaku jsem už nastupoval s úsměvem
na tváři. A věřím, že ten mi vydržel až do Prahy, kam jsme dorazili kolem osmé
hodiny večer. Z vlakového nádraží jsme se prošli do
[Karlína](https://cs.wikipedia.org/wiki/Karl%C3%ADn), konkrétně do
[Bistra Kro](https://www.krokitchen.cz/), kde jsme si sedli na pozdní večeři.
Kluci ochutnali na míle vyhlášené kuře, já vyzkoušel tempeh s rýží, který jsem
v podniku ještě nikdy dříve neměl. Po večeři jsme se přesunuli do budovy našich
kanceláří a já ukázal ostatním svůj stůl, bar i rakvičky, ve kterých jsme měli
strávit následující noc. Před spaním jsme si zahráli dvě partičky stolního
fotbálku a kolem jedenácté hodiny šli spát.

&nbsp;

#### DEN 1

Noc ve spací buňce nebyla moc příjemná. Všem bylo horko, nikdo z nás nemohl usnout
a budíček nekompromisně zazvonil už ve čtyři hodiny ráno. Sbalili jsme si věci,
Bert s Martym si rychle zahráli FIFAu a kolem půl páté jsme už stáli na Rohanském
nábřeží a čekali na [Uber](https://cs.wikipedia.org/wiki/Uber).
Přijela pro nás paní Lucie. Při nástupu do zakouřeného
auta jsem si říkal, že ranní sprcha asi byla zbytečná. Naštěstí cesta na letiště
netrvala dlouho. Po pasové kontrole jsme se přesunuli k bezpečnostní kontrole.
Ve frontě před námi jsem zahlédl známou tvář
z [Krásenska](https://cs.wikipedia.org/wiki/Kr%C3%A1sensko). Jednalo se o Luboše,
který chodil s Bájou do třídy na gymplu. Po krátkém rozhovoru jsme se dozvěděli,
že se chystá navštívit dalšího Bájina spolužáka z gymplu žijícího
v [Anglii](https://cs.wikipedia.org/wiki/Anglie) a v rámci společného programu
plánují zajít na stejný zápas
[Manchesteru United](https://cs.wikipedia.org/wiki/Manchester_United_FC) jako my.
To je mi ale náhoda!

V letadle jsme seděli na jiných místech, ale každý z nás strávil let stejně,
protože jsme se snažili usnout a dohnat tak spánkový deficit. Každému z nás se
to alespoň částečně podařilo, takže když jsme přistáli
v [Manchesteru](https://cs.wikipedia.org/wiki/Manchester) před osmou
hodinou místního času, všichni jsme byli relativně odpočatí a připravení na nová
dobrodružství!

A první z nich přišlo hned ve chvíli, když jsem chtěl zaplatit
[Uber](https://cs.wikipedia.org/wiki/Uber) mojí
[Revolut](https://cs.wikipedia.org/wiki/Revolut)
platební kartou. Stáli jsme před příletovou halou, já koukal do mobilu a nechápal,
proč aplikace každou platbu zamítá. Plán přesunout se do centra
[Liverpoolu](https://cs.wikipedia.org/wiki/Liverpool)  autem
jsme tedy po několika neúspěšných pokusech zavrhli a rozhodli se jet autobusem,
který odjížděl až za další hodinu. Mezitím jsme zašli na snídani do Café Nero,
kde byla moje platba kartou znovu zamítnuta. V tu chvíli jsem byl už opravdu dost
nervózní a nechápal jsem, co se děje. Zkusil jsem proto napsat Ritě na podporu
[Revolutu](https://cs.wikipedia.org/wiki/Revolut) tuto zprávu:

> Rita, I have enough money, but every transaction is declined. What is the problem,
please?

Když nikdo neodpovídal, mírně s nadsázkou jsem ještě doplnil:

> Please, help! I am in UK with no cash!

V průběhu hodinového přesunu autobusem z manchesterského letiště do centra
[Liverpoolu](https://cs.wikipedia.org/wiki/Liverpool)
mi Rita odepsala, že problém vyřešila a už bych měl být schopný kartu
používat. Skvělý, první dobrodružství odškrtnuto! ✅

V [Liverpoolu](https://cs.wikipedia.org/wiki/Liverpool) jsme vystoupili
na autobusovém nádraží One Bus Station, které se
nachází hned vedle
[Royal Albert Dock](https://en.wikipedia.org/wiki/Royal_Albert_Dock,_Liverpool).
Jedná se o komplex přístavních budov, které byly na základě návrhu Jesse
Hartleyho a Philipa Hardwicka postaveny pouze z litiny, cihel a kamene. Tzn. bez
použití jakéhokoliv dřeva, díky čemuž se jednalo o první nehořlavý sklad na světě.
V době své výstavby byl přístav považován za revoluční, protože lodě byly nakládány,
resp. vykládány přímo z, resp. do skladů. Díky svému otevřenému, ale bezpečnému návrhu
se dok stal oblíbeným skladištěm cenných surovin, jako je brandy, bavlna, čaj,
hedvábí, tabák, slonovina a cukr. Dnes se v budovách přístavu nachází tři muzea
a dva hotely.

&nbsp;

![Royal Albert Dock](images/2023_Manchester_day_1_Royal_Albert_Dock.jpeg)

*Komplex přístavních budov [Royal Albert Dock](https://en.wikipedia.org/wiki/Royal_Albert_Dock,_Liverpool).*

&nbsp;

My jsme nešli do muzea ani hotelu, ale prošli jsme si celý komplex, udělali pár
fotek a pokračovali jsme po nábřeží řeky [Mersey](https://cs.wikipedia.org/wiki/Mersey)
dále k [liverpoolskému muzeu](https://en.wikipedia.org/wiki/Museum_of_Liverpool).
Za ním se nachází skupinka náhodných pouličních umělců,
kteří jsou v [Liverpoolu](https://cs.wikipedia.org/wiki/Liverpool) známí
pod označením "[The Beatles](https://cs.wikipedia.org/wiki/The_Beatles)".
Na můj vkus vypadali hodně strnule, což pro umělce
není úplně dobré. Ostatně posuďte sami, jak na vás působí na následující fotce.

&nbsp;

![The Beatles](images/2023_Manchester_day_1_Beatles.jpeg)

*Buskeři přitahující pozornost turistů na liverpoolském nábřeží.*

&nbsp;

Naše cesta poté směřovala do centra centra města, konkrétně na Mathew Street,
kde se nachází Wall of Fame. To je zeď hudebního klubu
[Cavern Club](https://cs.wikipedia.org/wiki/Cavern_Club), na které jsou
vypsána jména umělců vystupujících v původním klubu. Mezi jmény se
samozřejmě nachází i [The Beatles](https://cs.wikipedia.org/wiki/The_Beatles).
Ti v klubu hráli pravidelně, zvláště na začátku své kariéry. Kromě nejslavnější
liverpoolské skupiny ale bystré oko najde na zdi i jména jako
[Eric Clapton](https://cs.wikipedia.org/wiki/Eric_Clapton),
[Judas Priest](https://cs.wikipedia.org/wiki/Judas_Priest),
[The Who](https://cs.wikipedia.org/wiki/The_Who),
[Oasis](https://cs.wikipedia.org/wiki/Oasis), nebo třeba
[Ian Anderson](https://cs.wikipedia.org/wiki/Ian_Anderson).

&nbsp;

![The Cavern Club](images/2023_Manchester_day_1_Cavern_Club.jpeg)

*Zeď klubu [Cavern Club](https://cs.wikipedia.org/wiki/Cavern_Club), o kterou se
opírá bronzová socha Johna Lennona.*

&nbsp;

Po krátké prohlídce města jsme se přesunuli na oběd do restaurace Nando's.
Rozhodli jsme se utužit partu, a tak jsme si objednali dva sdílené talíře s celkem
osmi velkými kusy kuřat a pěti přílohami. Já osobně moc nestál o hranolky ani
česnekový chleba, proto jsem si svoje dvě kuřata snědl s pikantní rýží. Myslím,
že posezení v podniku prospělo nám všem, zvlášť když si uvědomím, jak jsme
vymrzli ráno na liverpoolském nábřeží.

Po obědě jsme se přesunuli k nejbližší hlavní cestě, já vytáhl z kapsy telefon a
objednal jízdu [Uberem](https://cs.wikipedia.org/wiki/Uber) k úschovně věcí kousek
od [Goodison Parku](https://cs.wikipedia.org/wiki/Goodison_Park). Překvapením pro
mě bylo, když se po chvilce v aplikaci ukázalo, že jízdu potvrdil řidič se jménem
John Joseph. V [Anglii](https://cs.wikipedia.org/wiki/Anglie) nás vozili většinou
řidiči se jmény jako Adil, Mohammad, Mengistu, nebo Melake. Vě většině případů se
tedy jednalo o řidiče tmavé pleti, kteří moc nemluvili, občas zapomněli na to, že
máte v kufru zavazadla, a tak odjeli i s nimi, ale vždy byli velice milí a úslužní.
Naprostým opakem byl John Joseph. Usměvavý Angličan se silným severským přízvukem
se přiřítil se svým velkým Fordem, vystoupil z auta a ochotně otevřel kufr, aby
nám ukázal místo, kam si můžeme uložit svá zavazadla. Když jsme vyrazili na cestu,
doprava byla celkem hustá. Svérázný Angličan se ale nebál přejíždět semafory na
červenou a plyn přidával i ve chvílích, kdy já bych raději brzdil. Abych se tedy
nemusel tolik soustředit na zběsilou jízdu, rozhodl jsem se s ním konverzovat.
A protože jsme byli v [Anglii](https://cs.wikipedia.org/wiki/Anglie), začal jsem
jak jinak než o fotbale. Nedřív jsem se ptal, zda fandí
[Liverpoolu](https://cs.wikipedia.org/wiki/Liverpool), nebo
[Evertonu](https://cs.wikipedia.org/wiki/Everton_FC). On mi sarkasticky odpověděl,
že se stačí podívat na jeho pleš a musím poznat, že se jedná o typického fanouška
[Evertonu](https://cs.wikipedia.org/wiki/Everton_FC). Upřímně nevím, zda to myslel
tak, že fanoušci modré části města jsou spíše starší, nebo poukazoval
na skutečnost, že [Evertonu](https://cs.wikipedia.org/wiki/Everton_FC) se
v poslední době moc nedaří. Jak tam znám Johna, nedivil bych se, kdyby se jednalo
spíše o druhou možnost. Oba jsme poté zkoušeli predikovat výsledek zápasu.
Já jsem favorizoval [Leeds](https://cs.wikipedia.org/wiki/Leeds_United_FC),
John naopak věřil [klubu svého srdce](https://cs.wikipedia.org/wiki/Everton_FC).
Chvíli jsme se bavili i o trenérech mužstva a jeho názoru na ně. Naši konverzaci
ale přerušil komentář fotbalového zápasu mezi
[Aston Villou](https://cs.wikipedia.org/wiki/Aston_Villa_FC) a
[Arsenalem](https://cs.wikipedia.org/wiki/Arsenal_FC), který John poslouchal v rádiu.
[Philippe Coutinho](https://en.wikipedia.org/wiki/Philippe_Coutinho) právě dal
gól na 2:1 a klub z [Birminghamu](https://cs.wikipedia.org/wiki/Birmingham)
se tak ujal vedení v zápasu nad lídrem celé ligy. Mezitím jsme přijeli do cílové
stanice naší cesty. John Joseph nás vysadil u krajnice a potom se otočil
na frekventované čtyřproudé silnici a frčel zpět směrem do centra města.
Klasický John!

My jsme si nechali batohy v úschovně zavazadel a následně jsme vyrazili ke stadionu.
Nejdřív jsme si celý stadion zasazený "jakoby nic" do nízké rezidenční zástavby
obešli a zastavili jsme se i ve fanshopu se suvenýry. Dost nás překvapilo, že
dresy domácího mužstva se prodávaly pouze za symbolickou cenu 30 GBP. Byly sice
bez potisku, ale ve srovnání s cenami jiných klubů byly skoro zadarmo. Pro
srovnání uvádím, že o den později jsme viděli ve fanshopu
[Manchesteru United](https://cs.wikipedia.org/wiki/Manchester_United_FC)
dresy za skoro 90 GBP. Po krátké prohlídce okolí stadionu jsme se přesunuli do
jeho útrob.

U vstupu jsme ukázali vstupenky a úzkými turnikety jsme se protáhli dovnitř.
Vyšli jsme po příkrých schodech do prvního patry a ocitli jsme se na úzké chodbě,
kde skupinky fanoušků sledovaly konec výše zmiňovaného zápasu mezi
[Aston Villou](https://cs.wikipedia.org/wiki/Aston_Villa_FC) a
[Arsenalem](https://cs.wikipedia.org/wiki/Arsenal_FC).
V tu chvíli už [Arsenal](https://cs.wikipedia.org/wiki/Arsenal_FC) vyhrával 2:4,
což znamenalo, že překvapení se nakonec nekonalo. Po skončení přímého přenosu
jsme se rozdělili. Měli jsme totiž zakoupené lístky na sedadla po dvojicích.
První půlku zápasu jsme s Kubou sledovali z poslední řady pod střechou stadionu
na tribuně Bullens Stand v sektoru UB4. Na druhou půlku jsme se s Bertem a Martym
vyměnili a přesunuli jsme se do druhé řady stejného sektoru. Naprosto narovinu,
místa pod střechou nebyla ideální. Když jsem si stoupl, výhled na půlku hřiště
mi zakrývala konstrukce střechy a když jsem seděl, v části mého výhledu stál
sloup. Naopak místa ve druhé řadě stejné tribuny bych označil za jedna
z nejlepších na stadionu. Přímo naproti přes hřiště se ve stejné výšce nacházela
VIP sekce a celé hřiště jsme měli jako na dlani. Byl jsem proto i rád, že právě
ve druhé půli padl jediný gól utkání z kopačky
[Séamuse Colemana](https://cs.wikipedia.org/wiki/S%C3%A9amus_Coleman), který
zajistil domácímu týmu tři body do tabulky
[Premier League](https://cs.wikipedia.org/wiki/Premier_League).

Co se týče samotného utkání, bylo patrné, že se jedná o souboj týmů z chvostu
tabulky. Zápas provázelo mnoho nepřesností na obou stranách a z fanoušků sedících
kolem nás byla cítit nervozita. Nebylo se ale čemu divit, před utkáním se
[Everton](https://cs.wikipedia.org/wiki/Everton_FC) nacházel v zóně sestupu a na
to v [Goodison Parku](https://cs.wikipedia.org/wiki/Goodison_Park) nejsou úplně
zvyklí. Nároční fanoušci proto každou nepřesnost ohodnotili nelichotivými
nadávkami a každý vyhraný souboj ocenili potleskem. Přestože před utkáním
[Everton](https://cs.wikipedia.org/wiki/Everton_FC) dělil od jejich soupeře pouze
bod, bylo vidět, kdo hraje doma. Blues nedovolili
[Leedsu](https://cs.wikipedia.org/wiki/Leeds_United_FC) zahrozit z žádné větší
šance a celé utkání tak spíše dominovali. Tuto skutečnost potvrzuje i statistika
střel na bránu, kterou karamelky ovládly v poměru 6:0. Jediným výrazným momentem,
do kterého se tedy zapojili i hráči [Leedsu](https://cs.wikipedia.org/wiki/Leeds_United_FC)
tak zůstala velká strkanice z první půle, do které se zapojili snad všichni hráči
na hřišti! Na sestřih utkání s domácím komentářem se můžete podívat
[zde](https://www.youtube.com/watch?v=Cl0DrT6KBSs).

&nbsp;

![Goodison Park](images/2023_Manchester_day_1_Goodison_Park.jpeg)

*Výhled z našich exkluzivních míst ve druhé půli zápasu mezi
[Evertonem](https://cs.wikipedia.org/wiki/Everton_FC) a
[Leedsem](https://cs.wikipedia.org/wiki/Leeds_United_FC).*

&nbsp;

Po zápase jsme si vyzvedli zavazadla z úschovny a vydali se na jednu
z nejslavnějších fotbalových adres na světě - Anfield Road, kde se nachází
[stadion](https://cs.wikipedia.org/wiki/Anfield) fotbalového klubu
[Liverpool FC](https://cs.wikipedia.org/wiki/Liverpool_F.C.). Ten stojí jen
900 metrů od stadionu největšího městského rivala. Ač cesta nebyla úplně dlouhá,
nebyla ani úplně hezká. Nejdřív jsme narazili na park, který jeden z členů naší
skupiny nazval "loukou" a pokračovali kolem něj, než jsme se ocitli v zástavbě
nízkých rodinných domů, kde žačalo být patrné, že se dostáváme do "červené"
části města. Když jsme ale odbočili do úzké uličky, která nás měla dovézt až
ke [stadionu](https://cs.wikipedia.org/wiki/Anfield), z obou stran nás obklopily
vysoké zdi pokryté ostnatými dráty, které chránily tamní domy před nezvanými
hosty. Za domy na druhé straně jsme mohli vidět rozsáhlý brownfield pokrytý
velkým množstvím odpadků. Na konci uličky se už rýsoval moderní
[stadion](https://cs.wikipedia.org/wiki/Anfield), ale prostředí působilo spíše
jako válečná fronta než zázemí slavné fotbalové značky. Předpokládám, že bydlení
v okolí [stadionu](https://cs.wikipedia.org/wiki/Anfield), který pojme více
než 50.000 fanoušků, přináší určitou daň. Ne každý návštěvník se asi chová jako
pravý anglický gentleman a ne každý si po spláchnutí žalu z prohry pamatuje, kde
bydlí. I proto si někteří sousedé slavného
[stadionu](https://cs.wikipedia.org/wiki/Anfield) dávají na své ploty ostnaté
dráty, nebo do oken vystavují transparenty s kritikou politiků a samotného
klubu, aby poukázali na odvrácenou tvář slavného
[Anfieldu](https://cs.wikipedia.org/wiki/Anfield)!

&nbsp;

![Anfield](images/2023_Manchester_day_1_Anfield.jpg)

*Kritika slavného klubu za jedním z oken poblíž
[stadionu Anfield](https://cs.wikipedia.org/wiki/Anfield).
Zdroj: <https://footballandmaterialculture.com/2013/04/07/anfield-road-liverpool/>*

&nbsp;

Než jsme se dorazili k [Anfieldu](https://cs.wikipedia.org/wiki/Anfield),
už se pomalu setmělo a nám zase vyhládlo.
U [stadionu](https://cs.wikipedia.org/wiki/Anfield) jsme tedy udělali pár fotek
a zavolali si [Uber](https://cs.wikipedia.org/wiki/Uber), který nás odvezl
k [našemu apartmánu](https://www.booking.com/hotel/gb/city-haven-apartments.en-gb.html)
v [Manchesteru](https://cs.wikipedia.org/wiki/Manchester),
kde jsme měli strávit následující dvě noci. Před
[apartmánem](https://www.booking.com/hotel/gb/city-haven-apartments.en-gb.html)
jsme malinko bojovali se self check-inem. Náš domácí Nelson nám poslal instrukce,
jak se do bytu dostaneme. Podle jeho návodu jsme měli hledat klíče ve schránce
někde u vstupu. Vešli jsme do areálu oploceného parkoviště a cestou ke vstupu
do bytového domu jsme hledali, zda někde na schránku nenarazíme. Žádnou schránku
jsme ale nenašli ani u vstupních dveří, a tak jsem vytáhl telefon a spustil jsem
video s návodem, které jsem do té doby nechtěl pouštět, abych si nevybil telefon,
který hlásil poslední 3 % baterie. Z videa jsme pochopili, že schránka s klíčem
se nechází u vstupu do areálu oploceného parkoviště. Přešli jsme tedy a celé
parkoviště zpět, a v tom jsme zjistili, že vstupní brána je zavřená, nejde ji
otevřít, protože nemáme klíče, a tím pádem jsme uvězněni v areálu parkoviště.
Zároveň začínalo pršet, foukal silný vítr a mně se právě vybil telefon. Moc jsme
nevěděl, co dělat. Nejdřív jsem zkusil zaklepat na okna budky u vjezdu do areálu
s nadějí, že nám někdo otevře. V budce se sice svítilo, ale nikdo neotvíral.
Začal jsem proto zjišťovat, zda by nešlo přelézt plot a dostat se tak ke schránce
s klíči. Bohužel plot byl docela vysoký a nemyslím, že nikdo z nás chtěl riskovat,
že se nám při jeho zdolávání něco stane. Naštěstí během dalších deseti minut
někdo vyšel z jednoho z bytových domů a chystal se vyjít z areálu. Otevřel tedy
bránu, my vyšli ven a dostali se ke schránce s klíči. Byli jsme zachráněni!

V [apartmánu](https://www.booking.com/hotel/gb/city-haven-apartments.en-gb.html)
jsme nechali zavazadla a udělali si krátkou procházku do města na večeři. Po
dlouhém dni jsem se odměnil hodně křupavou fish, hodně horkými chips a hodně
kyselou mayo. Na oslavu prvního dne v [Anglii](https://cs.wikipedia.org/wiki/Anglie)
jsme si připili whiskey značky [Monkey Shoulder](https://www.alkohol.cz/monkey-shoulder/),
nasedli na [Uber](https://cs.wikipedia.org/wiki/Uber) a frčeli zpět na
[ubytování](https://www.booking.com/hotel/gb/city-haven-apartments.en-gb.html),
abychom mohli jít brzo spát!

&nbsp;

#### DEN 2

Protože jsme noc strávili v apartmánu, kde nebyla možnost objednat si snídani,
domluvili jsme se, že hned v osm hodin ráno vyrazíme na snídani do nedaleké
pobočky [McDonald's](https://www.mcdonalds.cz/), která měla otevřeno 24/7.
V osm hodin jsem sice ještě ležel v posteli, protože jsem si nenachystal budík,
ale nakonec jsme se shodli, že jsme vlastně na dovolené, takže není kam spěchat.
Když jsme dorazili do restaurace s rychlým občerstvením, objednal jsem si bulku
se smaženým vajíčkem a tzv. "[brown sauce](https://en.wikipedia.org/wiki/Brown_sauce)".
Podle obrázku jsem očekával, že pod pojmem
"[brown sauce](https://en.wikipedia.org/wiki/Brown_sauce)" se skrývají fazole
v rajčatové omáčce, které jsou tak typické pro anglickou snídani. Fazole jsem
ve své pochoutce sice nenašel, ale k mému překvapení mi do bulky šéfkuchař přidal
něco, co vypadalo jako podrážka a když se nad tím zamyslím, docela to tak
i chutnalo. Až doma jsem zjistil, že [brown sauce](https://en.wikipedia.org/wiki/Brown_sauce)
je něco, co jsem při jídle považoval za kečup.

Po snídani jsme vyrazili do [Castlefieldu](https://en.wikipedia.org/wiki/Castlefield),
což je oblast ležící v historickém povodí městského
[kanálu Bridgewater](https://en.wikipedia.org/wiki/Bridgewater_Canal).
Bývalé sklady jsou přestavěné na byty, restaurace a bary. Podle dostupných zdrojů
se jedná o městskou památkovou rezervaci, na jejímž území v roce 79 Římané
založili pevnost Mancunium. Že vám toto jméno zní povědomě? Aby také ne!
Podle této pevnosti je totiž [Manchester](https://cs.wikipedia.org/wiki/Manchester)
pojmenován.

Mně osobně se [Castlefield](https://en.wikipedia.org/wiki/Castlefield) moc líbil.
Na vodní hladině jsou zaparkované loďky, typické cihlové domy v okolí kanálu
vytvářejí velice zajímavý kontrast s moderními výškovými budovami stojícími
za nimi a starý železniční viadukt vytváří skvělé zázemí pro hipsterské podniky.
Jak Bert poznamenal, byl to takový manchesterský
[Karlín](https://cs.wikipedia.org/wiki/Karl%C3%ADn). A protože
[Karlín](https://cs.wikipedia.org/wiki/Karl%C3%ADn) přímo miluju, musel se mi
tím pádem líbit i ten v [Manchesteru](https://cs.wikipedia.org/wiki/Manchester).

&nbsp;

![Castlefield](images/2023_Manchester_day_2_Castlefield.jpeg)

*Kanál Bridgewater v městské památkové rezervaci
[Castlefield](https://en.wikipedia.org/wiki/Castlefield).*

&nbsp;

Když jsme došli na konec [kanálu Bridgewater](https://en.wikipedia.org/wiki/Bridgewater_Canal),
ocitli jsme se na začátku hlavní ulice [Deansgate](https://en.wikipedia.org/wiki/Deansgate).
Ta je nejdelší ulicí ve městě a od severu k jihu protíná západní část centra města.
My na ni přišli z jihu a poté jsme pokračovali na sever kolem nejrůznější barů,
hospod a obchodů, až jsme dorazili
k [manchesterské katedrále](https://en.wikipedia.org/wiki/Manchester_Cathedral).
Dovnitř jsme se neodvážili, protože právě probíhala bohoslužba. Celou
[katedrálu](https://en.wikipedia.org/wiki/Manchester_Cathedral) jsme si ale
obešli, udělali jsme si pár fotek a pokračovali
k [národnímu muzeu fotbalu](https://www.nationalfootballmuseum.com/), které se
nachází hned za ní.

&nbsp;

![Manchester Cathedral](images/2023_Manchester_day_2_Cathedral.jpeg)

*[Manchesterská katedrála](https://en.wikipedia.org/wiki/Manchester_Cathedral).*

&nbsp;

V tu chvíli jsme se už dostávali do mírného časového presu. Bylo potřeba se jít
naobědvat a přesunout se na [Old Trafford](https://cs.wikipedia.org/wiki/Old_Trafford),
abychom stihli zápas mezi [Manchesterem United](https://cs.wikipedia.org/wiki/Manchester_United_FC)
a [Leicestrem](https://cs.wikipedia.org/wiki/Leicester_City_FC). Bylo ale 11 hodin
a v každé restauraci, kam jsme přišli, se nám omlouvali se slovy, že obědy
ještě nevaří. Nezbývalo tedy nic jiného, než jít na jídlo do fast foodu.
Zapadli jsme proto do prvního nákupního centra a zamířili do
[PizzaHutu](https://cs.wikipedia.org/wiki/Pizza_Hut). Po vzoru včerejšího oběda
se mi líbila myšlenka, že bychom si objednali několik pizz a o ty se rozdělili.
Když jsme přišli k okénku, Berta hned zaujala nabídka na čtyři pizzy, čtyři velké
hranolky a čtyři velké nápoje pouze za 22 GBP. Když jsem si uvědomil, že jsme
za včerejší oběd pro čtyři osoby dali třikrát tolik, říkal jsem si, že tohle
je nabídka, která se neodmítá! Až ve chvíli, kdy nám paní za pultem podávala naší
objednávku a s úsměvem na tváři se s námi loučila, jsem pochopil, že to bylo
"too good to be true".

&nbsp;

![PizzaHut](images/2023_Manchester_day_2_PizzaHut.jpg)

*Společně si "pochutnáváme" na mastných mini pizzách v nákupním středisku.*

&nbsp;

Po obědě byl čas přesunout se ke [stadionu](https://cs.wikipedia.org/wiki/Old_Trafford).
Měli jsme v plánu zavolat si [Uber](https://cs.wikipedia.org/wiki/Uber), ale
dost jsme bojovali s tím, aby se našel řidič, který by vzal naši jízdu. Zkusili
jsme [Uber](https://cs.wikipedia.org/wiki/Uber) i Bolt, přesouvali jsme se
na místa, která by pro řidiče byla lépe dostupná, ale nic nepomáhalo. Ze zoufalství
jsem ještě zkusil zažádat o jízdu v prémiovém voze, která stála více. Když ale
ani tu žádný řidič nepotvrdil, vydali jsme se na tramvajovou zastávku s nadějí,
že najdeme vhodný spoj, který by nás na zápas dopravil včas. Když už jsme stáli
u automatu na lístky a já vytahoval telefon, abych je zaplatil, všiml jsem si,
že řidič [Uberu](https://cs.wikipedia.org/wiki/Uber) z prémiového vozu právě
potvrdil jízdu a už je na cestě. Bylo tedy nutné vrátit se na místo, na kterém
jsem jízdu objednal. Vše ale vyšlo perfektně, na místo jsme dorazili jen chvilku
před řidičem, naskočili jsme do auta a vyrazili
ke [stadionu](https://cs.wikipedia.org/wiki/Old_Trafford).

Hodinu a půl před zápasem byla u [Old Trafford](https://cs.wikipedia.org/wiki/Old_Trafford)
už hlava na hlavě a do fanshopu se stála dlouhá fronta. Rychle jsme se podívali
na suvenýry a potom jsme zamířili k turniketům, abychom se na naše sedačky
dostali alespoň hodinu před výkopem, jak nám radili v agentuře, přes kterou jsme
zakoupili vstupenky.

Lístky na [anglickou fotbalovou ligu](https://cs.wikipedia.org/wiki/Premier_League)
jsou žádaným zbožím. Není tak divu, že pokud klub pošle nějaké zbytky do veřejného
prodeje, rychle se po nich zapráší. Pro normálního smrtelníka tedy prakticky
neexistuje možnost, jak si zakoupit lístky na
[anglickou ligu](https://cs.wikipedia.org/wiki/Premier_League) přes klub a musí
tak využít služby agentury, která přeprodává vstupenky permanentkářů. I my jednu
takovou kontaktovali. Když jsme odjížděli
do [Anglie](https://cs.wikipedia.org/wiki/Anglie), ještě jsme neměli lístky ani
na jeden zápas. Agentura totiž slíbila, že lístky pošle na email nejdříve 24 hodin
před výkopem. Se vstupenkami na [Everton](https://cs.wikipedia.org/wiki/Everton_FC)
nebyl žádný problém. Přišel email, v jehož příloze jsem našel vstupenky. Kromě
nich obsahoval i upozornění na to, že si na zápas nemáme brát žádné batohy,
protože s těmi nás ochranka na stadion nepustí.

Email s lístky na [Manchester United](https://cs.wikipedia.org/wiki/Manchester_United_FC)
už ale obsahoval více informací, např. tuto:

> Dôležité: Ak by sa náhodou usporiadateľ/steward pri štadióne pýtal, odkiaľ
máte vstupenku, povedzte prosím, že je od známeho, kamaráta (darček). Nekupovali
ste ju v CK. Je to dôležité pre ďalšie použitie vstupeniek, aby sa na zápasy
mohli dostať aj ďalší klienti. Ak by ste mali akékoľvek komplikácie, nechoďte
prosím ku pokladni (ticket officu), ale kontaktujte CK.

V další části emailu se už vyskytovalo i slovo "problém", slovo, o kterém mi
vždycky doma říkali, že se v obchodní komunikaci *nikdy* nepoužívá, a to v žádném
kontextu. Není tedy divu, že tato zpráva nás trošku vyděsila.

> Na štadión odporúčame ísť približne 60 minút pred zápasom a stihnete všetko
podstatné, od rozcvičky tímov. Jednoducho treba zapadnúť medzi (zvyky) domácich
fanúšikov a všetko prebehne absolútne bez problémov.

Kromě toho nám v den zápasu ještě volal člověk z agentury, který nám všechny
informace z emailu zopakoval ještě do telefonu. Začali jsme potom trošku stresovat,
aby se nejednalo o nějakou šmelinu. Bert už na telefonu hledal články o tom, co nám
hrozí, když nás někdo chytne s přeprodanými vstupenkami a jaké problémy s tím
můžeme mít. Naštěstí pro nás článek uváděl, že to nejhorší, co se nám může stát,
je to, že zakoupíme padělky a na stadion se jednoduše nedostaneme. Když jsme proto
přišli k turniketům, já přiložil telefon ke čtečce čárového kódu a nic se nestalo,
někteří členové naší výpravy znervozněli. Telefon jsem zkusil přiložit ještě jednou,
ale stále nic. Potřetí se to už ale povedlo. Bylo pouze potřeba telefon správně
nasměrovat. Zasvítilo tedy zelené světlo a první člen naší skupiny prošel dovnitř.
Celá situace s mým nepochopením čtecího zařízení se opakovala ještě třikrát.
Byli jsme ale uvnitř! Nikdo nás nenapálil, nikdo nás neokradl a my se tak mohli
jít pokusit "zapadnúť medzi (zvyky) domácich fanúšikov", jak radil email
od agentury.

To ale nebylo tak úplně lehké! Agentura nám přiřadila lukrativní místa kousek
od střídačky hostů do sektoru ST 125 na tribuně Sira Bobbyho Charltona. A pokud
včera byl typickým návštěvníkem tribuny Bullens Stand muž ve středních letech
oblečený v šusťákové bundě značky Adidas, který sledoval zápas s podobně hlučnou
partou kamarádů, tady - na tribuně Sira Bobbyho Charltona - byl naopak typickým
návštěvníkem důchodce s bekovkou na hlavě a v doprovodu své stejně staré manželky.
Pro nás, jakožto turisty z východní Evropy, kteří si před stadionem koupili šálu
[Manchesteru United](https://cs.wikipedia.org/wiki/Manchester_United_FC)
s nadějí, že se tak infiltrují mezi fanoušky klubu, tedy nebylo úplně snadné
zapadnout mezi anglickou smetánku. Nejdřív mě to trošku trápilo, ale po chvilce
se ukázalo, že takových, jako jsme my, se v našem sektoru nachází mnohem víc.
A nikomu to nevadilo. Zatímco anglická smetánka zdvořile konverzovala
na svých místech, turisté v rudých šálách a dresech se jmény
[Rashforda](https://cs.wikipedia.org/wiki/Marcus_Rashford) a
[Casemira](https://cs.wikipedia.org/wiki/Casemiro) se hrnuli co nejblíže
ke střídačkám a k trávníku, aby se podívali na místa, které staříci v bekovkách
vidí každých 14 dní. Bylo tedy patrné, kde jsme byli.
[Old Trafford](https://cs.wikipedia.org/wiki/Old_Trafford) a
[Manchester United](https://cs.wikipedia.org/wiki/Manchester_United_FC) jsou
velké marketingové značky, které narozdíl od
[Goodison Parku](https://cs.wikipedia.org/wiki/Goodison_Park) lákají lidi z celého
světa.

Když ale pominu skutečnost, že [Goodison Park](https://cs.wikipedia.org/wiki/Goodison_Park)
působil vřelejším a rodinějším dojmem,
atmosféra na [Old Trafford](https://cs.wikipedia.org/wiki/Old_Trafford) byla skvělá!
Stejně jako předchozí den bylo na divácích vidět, že fotbal pro ně není zábava,
ale vášeň! A přišlo mi sympatické, že slyšet byli i fanoušci
[Leicesteru](https://cs.wikipedia.org/wiki/Leicester_City_FC).
A to i když průběh zápasu se pro ně nevyvíjel zrovna nejlépe.
[Leicester](https://cs.wikipedia.org/wiki/Leicester_City_FC) sice zahrozil hned
z prvních dvou příležistí, potom ale otěže zápasu převzali domácí. V první půli
se trefil [Marcus Rashforda](https://cs.wikipedia.org/wiki/Marcus_Rashford).
Po přestávce potom stejný hráč přidal svůj druhý gól a střelecký účet uzavřel na
konečných 3:0 pro domácí střídající [Jadon Sancho](https://cs.wikipedia.org/wiki/Jadon_Sancho).
Na sestřih zápasu se můžete podívat [zde](https://www.youtube.com/watch?v=RgjcGo565hA).

&nbsp;

![Old Trafford](images/2023_Manchester_day_2_Old_Trafford.jpeg)

*Divadlo snů.*

&nbsp;

Po zápase jsme si ještě jednou - a tentokrát pořádně - prošli fanshop a potom se
vydali po břehu kanálu Manchester Ship až k lávce
[Media City Footbridge](https://en.wikipedia.org/wiki/Media_City_Footbridge),
ze které jsme obdivovali západ slunce nad výstřední budovou
[válečného muzea](https://en.wikipedia.org/wiki/Imperial_War_Museum_North)
nacházejícího se na druhém břehu kanálu. V moderní administrativní čtvrti,
která mi hodně připomínala
[brněnskou Vlněnu](https://www.studioacht.cz/portfolio_page/vlnena-business-centre/),
jsme znovu zavítali do nákupního střediska a konkrétně do podniku Hunter's,
kde jsme si dali večeři. Po všech těch smažených jídlech jsem moc neměl chuť
na speciality z grilu, proto jsem si objednal chilli non carne s rýží, tedy
bezmasou variantu [chilli con carne](https://cs.wikipedia.org/wiki/Chili_con_carne).
Protože porce nebyla úplně velké, dopřál jsem si ještě těstovinový salát
ze salátového baru.

&nbsp;

![MediaCity](images/2023_Manchester_day_2_MediaCity.jpeg)

*Červánky nad válečným muzeem
[IWM North](https://en.wikipedia.org/wiki/Imperial_War_Museum_North) a pěší lávkou
[Media City Footbridge](https://en.wikipedia.org/wiki/Media_City_Footbridge).*

&nbsp;

Po jídle jsme měli v plánu navštívit [Chinatown](https://en.wikipedia.org/wiki/Chinatown,_Manchester).
Kuba ho vychvaloval celou dobu našeho pobytu, ale mě tento fragment asijské kultury
zasazený do severozápadní Anglie úplně nelákal. Ostatní účastníci se nechali
strhnout Kubovým nadšením a s návštěvou [Chinatownu](https://en.wikipedia.org/wiki/Chinatown,_Manchester)
souhlasili. Když jsme ale vyšli z restaurace a já chtěl zavolat
[Uber](https://cs.wikipedia.org/wiki/Uber), nikdo mi nebyl schopný říct, na jakou
adresu jedeme. Zeptal jsem se proto opilého Angličana v našich letech, stojícího
kousek opodál a čekajícího na odvoz stejně jako my, zda by nám návštěvu
[Chinatownu](https://en.wikipedia.org/wiki/Chinatown,_Manchester) doporučil.
Ten naprosto přesvědčivě prohlásil, že pokud nechceme jít na "chinese food", nemáme
tam vůbec jezdit. V tu chvíli bylo vidět, že Bert začal váhat. Celou dobu byl ale
[Chinatown](https://en.wikipedia.org/wiki/Chinatown,_Manchester) v plánu, zkusil
jsem proto do [Uberu](https://cs.wikipedia.org/wiki/Uber) zadat pouze
"[Chinatown](https://en.wikipedia.org/wiki/Chinatown,_Manchester)" a k mému
překvapení se aplikace relativně rychle chytla. Než pro nás přijel řidič, my se
rozloučili s Angličanem, pomohli jsme mu nastoupit do jeho auta a poté se vydali
na naši cestu. Do 15 minut jsme byli na místě.

Odbočili jsme z hlavní ulice, kde nás řidič vysadil, a dostali se tak do "slavného"
[Chinatownu](https://en.wikipedia.org/wiki/Chinatown,_Manchester). Ten tvořily dvě
ulice o celkové délce 50 metrů a jedna velká čínská brána! Za 10 kolibříků, které
jsme utratili za cestu, to určitě stálo! Další položkou na Kubově programu byla
[Gay Village](https://en.wikipedia.org/wiki/Canal_Street_(Manchester)),
čtvrť barů a nočních klubů, o které nám Angličan před Hunter's říkal,
že pokud nechceme pařit do 4 do rána, nebude se nám tam líbit. Tato čtvrť ale byla
pouze kousek od [Chinatownu](https://en.wikipedia.org/wiki/Chinatown,_Manchester)
a ve všech průvodcích psali, že je to jedna ze nejslavnějších částí města.
Upřímně musím říct, že když jsme tam dorazili, necítil jsem se úplně dobře.
Na začátku [Canal Street](https://en.wikipedia.org/wiki/Canal_Street_(Manchester))
seděl opilý bezdomovec, který na nás něco pokřikoval, kromě asi dvou klubů to
tam vůbec nežilo a když jsem do jednoho z nich nahlédl, na tanečním parketě
jsem viděl jen samé muže.
V [Gay Village](https://en.wikipedia.org/wiki/Canal_Street_(Manchester)) jsme
tedy moc času nestrávili a vydali se na náměstí
[Piccadilly Gardens](https://en.wikipedia.org/wiki/Piccadilly_Gardens), kde se
nacházela/nachází betonová zeď od japonského architekta
[Tadaa Anda](https://en.wikipedia.org/wiki/Tadao_Ando), též zvaného mistra betonu.
Asi nemusím doplňovat, kdo návštěvu tohoto nezapomenutelného místa inicioval!

&nbsp;

![Picadilly Gardens](images/2023_Manchester_day_2_Tanao_Ando.jpg)

*Obdivuhodné dílo mistra betonu.*

&nbsp;

Tou dobou už [Manchester](https://cs.wikipedia.org/wiki/Manchester) zahalila
rouška tmy a pomalu nastal čas se přesunout
na [ubytování](https://www.booking.com/hotel/gb/city-haven-apartments.en-gb.html).
Ještě před tím jsme se ale zastavili na rozlučkové pivo do nádherné anglické hospody
[Peveril of the Peak](https://modernmooch.com/2019/02/20/peveril-of-the-peak-manchester/)
s velice neobvyklým barem, táhnoucím se středem célé hlavní částí podniku. Poté
už jsme ale nastoupili na [Uber](https://cs.wikipedia.org/wiki/Uber)
a na [apartmánu](https://www.booking.com/hotel/gb/city-haven-apartments.en-gb.html)
šli brzo spát, abychom alespoň něco před cestou naspali.

&nbsp;

#### DEN 3

Pokud nepočítám střevní potíže některých členů naší výpravy, poslední den se
nic zajímavého nedělo. Vstali jsme ve 4:30, sbalili si věci a frčeli na letiště.
Tam jsme dali malou snídani, chvíli pokecali s Lubošem, který se právě chystal
nastoupit na letadlo do [Prahy](https://cs.wikipedia.org/wiki/Praha) a my se
nalodili do toho vedlejšího, které mířilo do [Vídně](https://cs.wikipedia.org/wiki/V%C3%ADde%C5%88).
V [Rakousku](https://cs.wikipedia.org/wiki/Rakousko) jsme přistáli kolem 11. hodiny
místního času a zamířili na oběd.

Snažili jsme se najít nějaký podnik za rozumné peníze, kde by se podávala teplá jídla, ale kromě fancy
[restaurace Wolfganga Pucka](https://www.moodiedavittreport.com/celebrity-chef-wolfgang-puck-officially-opens-vienna-airport-restaurant/)
jsme nic neviděli. Hledání jsme tedy uzavřeli s tím, že nemáme jinou možnost, než jít
k Wolfgangovi a ještě si užít poslední hodiny dovolené. Abychom netrhali partu,
objednali jsme čtyři vepřové řízky s bramborovým salátem a čtyři sacher dorty.
Myslím, že už tak skvělou dovolenou jsme nemohli zakončit lépe!

A co bude příští zastávka fanoušků kvalitního fotbalu? U Wolfganga se upekl
[Londýn](https://cs.wikipedia.org/wiki/Lond%C3%BDn), tak uvidíme, zda to za rok
klapne!

&nbsp;

#### DOJMY Z LIVERPOOLU A MANCHESTERU

- V [Liverpoolu](https://cs.wikipedia.org/wiki/Liverpool) hrozně foukalo.
Možná i proto na mě město moc dobrým dojmem nezapůsobilo. 😿
- V [Goodison Parku](https://cs.wikipedia.org/wiki/Goodison_Park) jsem si užíval rodinou atmosféru bez turistů! ⚽
- Okolí stadionu Anfield vypadalo hrozně. Na zápas
[Liverpoolu](https://cs.wikipedia.org/wiki/Liverpool_F.C.) bych se ale rád
někdy podíval. ⚽
- [Manchester](https://cs.wikipedia.org/wiki/Manchester) se mi moc líbil.
Nic moc jsem od města nečekal, ale spojení tradiční architektury s tou moderní
na mě udělalo dojem. 🧱
- Návštěva zápasu na [Old Trafford](https://cs.wikipedia.org/wiki/Old_Trafford)
byla splněným snem. Pokud by se naskytla příležitost se někdy vrátit, neváhal
bych. ⚽
- Po tom, co jsem viděl dílo [Tadaa Anda](https://en.wikipedia.org/wiki/Tadao_Ando),
říkám si, že bych taky mohl začít stavět betonové zdi a stát se slavným. ✨
- [Peveril of the Peak](https://modernmooch.com/2019/02/20/peveril-of-the-peak-manchester/)
= "hidden gem". 🍺

&nbsp;

#### FOTKY

Fotky z [Manchesteru](https://cs.wikipedia.org/wiki/Manchester)
najdete [zde](https://photos.app.goo.gl/tKicMKG1j3nde6qA8).
